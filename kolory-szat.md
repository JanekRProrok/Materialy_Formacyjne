# Kolory szat

## Kolory szat liturgicznych

### Ogólne Wprowadzenie do Mszału Rzymskiego

**345.** Rozmaitość kolorów szat liturgicznych ma uzewnętrzniać charakter sprawowanych misteriów wiary, a także ideę rozwoju chrześcijańskiego życia w ciągu roku liturgicznego.

**346.** Co do koloru szat liturgicznych należy zachować tradycję, mianowicie:  
      a\) Koloru białego _\(kolor światła, symbol radości\)_ używa się w Oficjach i Mszach Okresu Wielkanocnego i Narodzenia Pańskiego; w święta i wspomnienia Chrystusa Pana, z wyjątkiem tych, które dotyczą Jego Męki; w święta i wspomnienia Najświętszej Maryi Panny, świętych Aniołów, Świętych, którzy nie byli męczennikami, w uroczystości Wszystkich Świętych \(1 listopada\) i św. Jana Chrzciciela \(24 czerwca\), w święta św. Jana Ewangelisty \(27 grudnia\), Katedry św. Piotra \(22 lutego\) i Nawrócenia św. Pawła \(25 stycznia\).  
      b\) Koloru czerwonego _\(kolor Krwi «męczenników» i ognia «Ducha Świętego»; symbol miłości, królewski\)_ używa się w Niedzielę Męki Pańskiej, w Wielki Piątek, w niedzielę Zesłania Ducha Świętego, w Mszach ku czci Męki Pańskiej, w główne święta Apostołów i Ewangelistów i w dni Świętych Męczenników.  
      c\) Koloru zielonego _\(kolor żywej przyrody, symbol życia i nadziei\)_ używa się w Oficjach i Mszach Okresu Zwykłego.  
      d\) Koloru fioletowego _\(symbol pokuty, tęsknoty i żałoby\)_ używa się w okresie Adwentu i Wielkiego Postu. Można go również stosować w Oficjach i Mszach za zmarłych.  
      e\) Koloru czarnego _\(symbol nocy, grzechu i śmierci; smutku i żałoby\)_ można używać w Mszach za zmarłych.  
      f\) Koloru różowego _\(kolor świtającej jutrzenki, symbol budzącej się nadziei; radości wśród pokuty\)_, jeśli jest taki zwyczaj, można używać w niedzielę _Gaudete_ \(3. Adwentu\) i w niedzielę _Lætare_ \(4. Wielkiego Postu\).  
      g\) W dni bardziej uroczyste można używać okazalszych szat liturgicznych, chociaż nie są w kolorze dnia.

### Instrukcja _"Redemptionis sacramentum"_ 

**127.** W księgach liturgicznych zawarte są przepisy zezwalające na używanie w dni bardziej uroczyste szat liturgicznych świątecznych lub okazalszych, chociaż nie są w kolorze dnia. Tę jednak możliwość, która w celu zachowania dziedzictwa Kościoła dotyczy właściwie szat wykonanych przed wielu laty, rozszerza się w sposób niewłaściwy na nowości, tak że odrzuciwszy przyjęte zwyczaje, używa się form i kolorów według kryteriów subiektywnych ze szkodą dla tradycji osłabiając sens tego przepisu. W dzień świąteczny szaty liturgiczne koloru złotego lub srebrnego, jeśli zachodzi taka potrzeba, mogą zastępować szaty innego koloru, jednak nie fioletowe lub czarne.

## Terminy dotyczące szat liturgicznych

**Paramenty kościelne** \(łac. _paramentum_ – ozdoba, od _parare_ – zdobić\) – przedmioty sakralne, służące w celu podkreślenia czynności związanych z celebracją kultu i używany w przestrzeni kościoła. Współcześnie termin odnosi się do szat liturgicznych, pierwotnie były to również sprzęty kościelne.

**Bielizna kielichowa** – materiały będące zaopatrzeniem, obowiązkowymi elementami kielicha. Nazwa bielizna pochodzi od tego, że wszystkie te materiały są wykonane z białego płótna.

## Bibliografia

* _Ogólne Wprowadzenie do Mszału Rzymskiego 2002_, Pallottinum, Poznań 2006
* Kongregacja ds. Kultu Bożego i Dyscypliny Sakramentów, _Instrukcja "Redemptionis sacramentum"_ , Rzym 2004
* Sz. Orkisz, _Servite Domino_, Tyniec Wydawnictwo Benedyktynów, Kraków 2018
* E. Nübold, E. Stencel, _Przy ołtarzu Pana_, Wydawnictwo Bernardinum, Pelplin 2008
* [_Paramenty kościelne_](https://pl.wikipedia.org/wiki/Paramenty_ko%C5%9Bcielne), Wikipedia: wolna encyklopedia \[dostęp: 14:57 18.07.2019\]
* [_Bielizna kielichowa_](https://pl.wikipedia.org/wiki/Bielizna_kielichowa), Wikipedia: wolna encyklopedia \[dostęp: 14:57 18.07.2019\]

