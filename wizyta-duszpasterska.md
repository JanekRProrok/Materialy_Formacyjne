# Wizyta duszpasterska

## Przygotowanie

* Koperta
* Kartka
* Długopis
* Puszka
* Komża
* Ciepłe ubranie
* Ewentualnie woda do picia i coś do jedzenia
* Potrzebne teksty, jeżeli ministrant nie potrafi ich jeszcze na pamięć
* Siatka, reklamówka \(można wziąć dwie\)

## Ważne uwagi

* **W przypadku pytań o przyjęcie kolędy przez sąsiadów, nigdy nie udostępniamy takich informacji!** \[W razie bardzo natarczywych pytań można zasłonić się Art. 107. pkt. 2. Ustawy z dnia 10 maja 2018 r. o ochronie danych osobowych \(Dz U. 2018 poz. 1000\)\].
* **Nawet po otrzymaniu wcześniejszej informacji o nieobecności sąsiadów, dzwonimy do mieszkania!** 
* **Nigdy głośno nie rozmawiamy o uzbieranej kwocie i nie sprawdzamy jej na klatce! Nie grzechoczemy puszką. Możemy jej spód wyłożyć gąbką/chusteczkami.**
* **Puszkę na klatce chowamy do siatki.**
* **Na pytania o kwoty, jakie wrzucają sąsiedzi, odpowiadamy, że różnie! Niektórzy kilka, inni kilkanaście złotych. Nigdy nie mówimy ile już uzbieraliśmy oraz jaką najwyższą kwotę otrzymaliśmy!**
* **Na klatce nie biegamy, nie krzyczymy, zachowujemy się spokojnie.**
* **Kwota, którą wkładamy do koperty nie jest przeznaczona "dla księdza".** Jest ona odkładana na wspólną kasę ministrancką, z której później finansowane są np. wyjazdy wakacyjne i szaty ministranckie.

## **Wykonanie**

Ministranci przychodzą do zakrystii minimum 30 minut przed godziną rozpoczęcia kolędy. Można również umówić się wcześniej z księdzem pod blokiem na późniejszą godzinę, jeżeli wizyta duszpasterska odbywa się w bliskim sąsiedztwie miejsca zamieszkania ministranta.  
Ministranci ubierają komżę pod kurtkę, odbierają od księdza materiały duszpasterskie i wraz z wyznaczonym kapłanem udają się na miejsce kolędy.  
Ministranci razem z księdzem wchodzą do pierwszej rodziny, która przyjmuje wizytę. Jej przebieg zazwyczaj jest dosyć spontaniczny i różni się od przedstawionego poniżej wzorca.

Za zgodą pierwszej rodziny pozostawiamy u niej wierzchnie ubrania aż do momentu przejścia do następnej klatki a w przypadku domków jednorodzinnych zawsze nosimy je na sobie. \(Nieraz pozostawiamy ubrania dopiero w drugim lub trzecim mieszkaniu ze względu na wyjście mieszkańców lub z powodu unoszącego się w mieszkaniu przykrego zapachu np. dymu papierosowego – po godzinie nasze ubrania będą nim przesiąknięte.\)

## Przebieg wizyty

Po modlitwie z kapłanem wychodzimy z pierwszego mieszkania i idziemy do następnego.  
Dzwonimy dzwonkiem lub pukamy w drzwi \(warto zrobić to dwukrotnie\). Jeżeli lokator otworzy drzwi pytamy: _Szczęść Boże. Czy przyjmują Państwo kolędę?_. W razie odmowy, życzymy miłego dnia i udajemy się do następnego mieszkania.  
W przypadku agresywnych lokatorów, którzy obrzucą nas i kapłana obraźliwymi słowami, nie przejmujemy się i nie dajemy zastraszyć. Jeżeli w trakcie pukania do drzwi słychać szczekanie psa, nie należy bać się. Właściciel zadba o wasze bezpieczeństwo i zamknie zwierzę lub prosimy wyraźnie o takie zachowanie.

W przypadku przyjęcia wizyty:

* Śpiewamy zwrotkę kolędy i jej refren. Niejednokrotnie rodzina dołącza się do śpiewu i może kontynuować drugą zwrotkę.
* Podajemy rodzinie materiały duszpasterskie otrzymane od księdza.
* Proklamujemy \(mówimy z pamięci/odczytujemy\) fragment z Ewangelii według św. Łukasza

> W owym czasie wyszło rozporządzenie Cezara Augusta, żeby przeprowadzić spis ludności w całym państwie. Pierwszy ten spis odbył się wówczas, gdy wielkorządcą Syrii był Kwiryniusz. Wybierali się więc wszyscy, aby się dać zapisać, każdy do swego miasta. Udał się także Józef z Galilei, z miasta Nazaret, do Judei, do miasta Dawidowego, zwanego Betlejem, ponieważ pochodził z domu i rodu Dawida, żeby się dać zapisać z poślubioną sobie Maryją, która była brzemienna. Kiedy tam przebywali, nadszedł dla Maryi czas rozwiązania. Porodziła swego pierworodnego Syna, owinęła Go w pieluszki i położyła w żłobie, gdyż nie było dla nich miejsca w gospodzie.
>
> - Łk 2, 1–7

Następnie składamy życzenia:

* Dla całej rodziny: _Niech Bóg zdrowiem Was obdarzy i życzymy Wam pomyślności, abyście tu, pod wspólnym dachem, żyli w zgodzie i miłości. Niechaj Pan Bóg z wami mieszka, a będzie Wam tu spokojnie, bo On każdy dobry uczynek, wynagrodzić umie hojnie. Życzymy Państwu wielu łask bożych na ten nowy/zbliżający się rok 2020._
* Dla osób samotnych: _Życzymy Pani/Panu wielu łask bożych na ten nowy/zbliżający się rok 2019._

Po złożeniu życzeń i otrzymaniu ofiary do puszki wychodzimy lub zostajemy, na prośbę lokatorów. Wtedy jednak prosimy jednoznacznie o pozostawienie uchylonych drzwi wejściowych, dla księdza lub zostawiamy przy drzwiach jedną z siatek \(w której nie ma nic wartościowego\).  
Razem z kapłanem ponownie, wchodzimy do mieszkania, uczestniczymy w modlitwie i wychodzimy.

Czekając na klatce schodowej uzupełniamy formalności:

* Piszemy na kartce numery mieszkań w słupkach, a obok nich będziemy wraz z postępem wizyty dopisywali **+** \(mieszkanie przyjęło kolędę\) lub **—** \(mieszkanie nie przyjęło kolędy\). Zdarza się również, że z powodu choroby lub z innych przyczyn, lokatorzy deklarują przyjęcie kolędy w późniejszym, dodatkowym terminie, co też odnotowujemy.
* Piszemy na kopercie imię i nazwisko ministrantów, datę i adres wizyty duszpasterskiej.

Gdy kończymy daną klatkę, informujemy o tym kapłana i po odebraniu swoich ubrań z pierwszego mieszkania \(ubrania można również odebrać dopiero po skończeniu wszystkich klatek\) udajemy się do pierwszego mieszkania w następnej klatce. Kapłan odbierze swoje ubrania schodząc. Pamiętamy, aby po zapowiedzeniu wizyty, wrócić do drzwi wejściowych na klatkę i otworzyć je księdzu.

Zdarza się, że rodzina zaprasza nas na krótki poczęstunek, wówczas po modlitwie z kapłanem i odwiedzeniu następnego mieszkania, wracamy do poprzedniego i spożywamy poczęstunek. Otrzymanych darów \(słodyczy\) w trakcie kolędy, nie spożywamy w czasie modlitwy.

W razie potrzeby ugaszenia pragnienia lub skorzystania z toalety, pytamy o taką możliwość mieszkańców.

Na zakończenie, przepisujemy z kartki na kopertę łączną liczbę mieszkań, które odwiedziliśmy, liczbę mieszkań, które przyjęły kolędę i liczbę tych, które nie przyjęły oraz kwotę, jaką włożyliśmy do koperty.  
Jest to:

* **1,50 zł/mieszkanie**, które przyjęło wizytę, gdy chodzi **dwóch ministrantów**,
* **2,00 zł/mieszkanie**, które przyjęło wizytę, gdy chodzi **jeden ministrant**.

**Przypominam, że te pieniądze nie są przeznaczone "dla księdza". Są one odkładane na wspólną kasę ministrancką, z której później finansowane są np. wyjazdy wakacyjne i szaty ministranckie.** \(Spotkałem się już niejednokrotnie z pytaniami o oddawaną przez ministrantów kwotę i stwierdzeniami "po co jeszcze ksiądz zabiera ministrantom pieniądze, skoro od mieszkańców dostaje już w tzw. kopercie". Prostujmy te błędne opinie.\)

Na zakończenie wkładamy do niej kartkę z numerami mieszkań, zaklejamy kopertę i oddajemy kapłanowi.  
Idziemy po swoje ubrania.

Pozostałą, uzbieraną kwotę i słodkości dzielimy po równo, między ministrantów. W razie pozostania kwoty, której nie da się już podzielić można ją włożyć do koperty lub według uznania podzielić między siebie, np. w zamian za cukierka. W przypadku problemu z rozmienieniem dużych nominałów, możemy to zrobić w zakrystii po kolędzie. Warto jednak wtedy poinformować księdza o tym fakcie.

## Wskazówki

Wieczorem, w klatkach, w których nie ma czujników ruchu, można wziąć jakąś ulotkę lub nawet wywieszony plan kolędy i po złożeniu w mały kartonik zablokować włącznik. **Pamiętajmy jednak o wyjęciu go przed opuszczeniem klatki.**

